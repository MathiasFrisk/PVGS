<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Document</title>
</head>
<body>
    <p>ARM er utviklerhuset som lager designen på prosessoren i mobilen din. Enten den heter Samsung, Apple eller Huawei kommer den grunnleggende designen fra Arm. Flere av de store mobilselskapene endrer litt på designen, men omtrent alle veier leder likevel tilbake til britiske ARM. Nå ser det ut til at en av teknoverdenens giganter er i ferd med å spise en annen; Nvidia har annonsert at de kjøper ARM for 40 milliarder dollar.

        Nvidia er fra før verdensledende på grafikkort, og har de siste årene hatt et overtak på AMDs Radeon-kort blant spillere.
        
        Kjøpet begrunner Nvidia med at de ønsker å bruke Arms enorme økosystem og brukermasse til å utvikle blant annet kunstig intelligens videre.
        
        LES OGSÅ
        Nvidia: – RTX 30-serien er vårt største generasjonsløft noensinne
        Vil fremme kunstig intelligens
        – Kunstig intelligens (AI) er den mest kraftfulle teknologiske kraften i vår tid, og er begynnelsen på en ny bølge databehandling, sier Nvidia-sjef Jensen Huang.
        
        – Simen Segars og teamet hans hos Arm har bygget et ekstraordnært selskap, som bidrar til nesten alle teknologimarkeder i verden. Å samle Nvidias AI-egenskaper med Arms enorme økosystem av prosessorer kan vi forbedre databehandling i skyen, smartmobiler, PC-er, selvkjørende biler, roboter og edge IoT. Vi kan utvide databehandling basert på kunstig intelligens til hvert eneste hjørne av kloden, forklarer Nvidia-sjefen videre.
        
        Med såkalt «edge computing» snakker man om at visse ting og typer databehandling gjøres sammen med skyen, men i det siste leddet av maskinvare, altså for eksempel at en sensor gjør en del utregninger før resultatet sendes tilbake til skyen, eller datasenteret om du vil, for å behandles som stordata.
        
        Enorme selskaper
        Nvidia-sjefen er tydelig på at Arm, som i dag er eid av japanske Softbank, blir værende i Cambridge i Storbritannia der de har ligget. Samtidig sier pressemeldingen relativt lite om hva dette betyr for teknologiverdenen på kortere sikt.
        
        Arm lager ikke sine egne prosessorer - de lager kun referansedesign, som andre kan basere sine prosessorer på. Så godt som alle mobiltelefoner i verden er basert på Arm-design, og veldig mange andre typer dingser - så som bildatamaskinene som styrer stadig mer selvkjørende biler og TV-boksene som tar imot kanalene dine i stua.
        
        </p>
</body>
</html>